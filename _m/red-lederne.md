---
name: Red Lederne
tags:
- uofficielt
image: red-lederne.jpg
date_added: 2022-09-19
buylink:
age: 10-12
---
"Red lederne!" er et overraskelsesløb, som Herfølgespejderne har udsat juniorne for som en træning i at løse opgaver mere selvstændigt. Idéen med løbet er, at lederne ikke er til stede, og spejderne derfor selv skal finde ud af at organisere sig som en patrulje og gennemføre løbet. Løbet kan naturligvis tilrettelægges, så ens egne spejdere bliver presset tilpas udenfor deres comfort zone. Mødet kan afsluttes med en snak om, hvad spejderne har lært om sig selv og som patrulje.

## Regler:

### Løbet skal gennemføres under følgende forudsætninger:
* Løbet skal være en overraskelse for spejderne. Når spejderne ankommer til mødet er lederne ikke til stede (forældre kan evt. informeres på forhånd).
* Løbet skal bygges op over en historieramme, hvor spejderne skal bruge deres spejderfærdigheder til at redde lederne til sidst.

## Forslag til løb:
Vi fik hjælp af troppen til at agere banditter og postmandskab. Spejderne ankommer og finder et brev om, at lederne er blevet taget til fange af nogle banditter, som forlanger løsepenge. De skal igennem følgende poster:

* Førstehjælp: De hører nogen råbe på hjælp. Posten går ud på at forbinde én, der er blevet angrebet af banditterne.
* Snigeøvelse, kort og kompas: De skal spore banditterne til deres tilholdssted i skoven og stjæle et kort over, hvor de har gemt nøglen til hytten.
* Pioner: De skal bygge en A-buk for at nå op i et træ og få fat i nøglen til spejderhytten, hvor lederne er tilfangetaget.
* Afslutning: De låser sig ind i hytten og befrier lederne, der er bundet.
