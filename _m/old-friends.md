---
name: Old Friends
tags:
- uofficielt
image: old-friends.jpg
buylink: https://www.facebook.com/groups/1580608399359233/?mibextid=oMANbw
date_added: 2024-02-09
---
Gennem livet møder vi mange mennesker.  
Nogle bliver vores venner for livet, mens andre glider ud af vores liv af forskellige årsager.  
Måske flyttede du eller de gjorde. Måske fik du andre interesser med en anden gruppe venner. Måske skete der ting i dit liv, så du ikke havde overskud til mange venskaber og derfor blev nogle valgt fra. Måske var din ven personligt i en periode, hvor du ikke forstod dennes handlinger og holdninger.  
Der kan være tusindvis af årsager til, at en person du møder, aldrig bliver en god ven eller til at en ven forsvinder ud af dit liv.  

Vi ændrer os igennem livet, og det kan være sundt at evaluere sine venskaber.  
Nogle venner ses vi kun med fordi de gør os i godt humør. Andre er "rigtige venner" der stiller op ved behov. Nogle har vi en fælles historie med og det er den primære værdi. osv. Men mange har vi måske i virkeligheden ikke så meget til fælles med mere.  
Har du fået ”pligt-venner” som du bruger tid sammen med, på trods af, at I ikke deler noget fælles, så skal I måske holde op med at ses?  

Har du gamle venner som forsvandt men som du rigtigt gerne vil genoptage venskabet med, eller har du mødt mennesker som du tror, vil kunne blive en god ven, så er det bare med at tage fat i dem og afprøve om jeres venskab skal etableres eller udbygges.  

Når jeg kigger på min facebook vennegruppe, så er der mange ”venner” derinde, som har betydet meget for mig på et tidspunkt, men som jeg aldrig har været hjemme og besøge eller som jeg aldrig fik etableret et egentligt venskab med.  
Nogle møder vi kort på gaden eller i en bestemt sammenhæng. Vi glædes og snakker kort sammen og slutter så efter få minutter med et ”Nå, men vi må da også ses en dag”.  
Den dag kommer sjældent af sig selv.  

Med dette mærke vil jeg opfordre til, at afprøve venskaberne.  
Mærket er primært tænkt til personer over 30 år.  
Opgaven er, at tage kontakt til en person som du ikke har snakket med i min. 3 år (et kort møde som ovenstående tæller ikke her) og mødes til en ordentlig snak i gode omgivelser. Det kan være en gåtur sammen, men ofte vil det være over en kop kaffe, et glas vin en øl eller lignende.  
Brug gerne gode råd herfra: [How to Reconnect with an Old Friend When It’s Awkwardly Been Too Long](https://www.purewow.com/wellness/reconnect-old-friend)  
Der skal være ro til at føle efter, om dette her er en ny gammel ven.  
Jeg har lært undervejs, at selvom det er fyldt med megen hygge og glæde at tage dette mærke, så skal jeg jo også huske både mine gamle venner, men også de nye venner som jeg får undervejs. Selvom ikke alle mine aftaler har givet mig nye venner, så ser min kalender pludseligt meget anderledes ud med venne-aftaler.  

For at tage mærket skal du have en ny venneaftale minimum 1 gang månedligt i 12 sammenhængende måneder med 12 forskellige personer.
På den måde vil du få testet mindst 12 potentielle ny/gamle venskaber af.  

Del meget gerne foto fra disse møder og måske en lille historie på mærkets [facebookside](https://www.facebook.com/groups/1580608399359233/?mibextid=oMANbw).  