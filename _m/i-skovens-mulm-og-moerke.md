---
name: I skovens mulm og mørke
tags:
- uofficielt
- nat
image: i-skovens-mulm-og-moerke.jpg
buylink: https://www.shelter.dk/seje
date_added: 2025-01-06
---
### Beskrivelse

Mørket har altid været spændende. Hvad gemmer der sig ude i mørket? Tænk på i meget gamle dage – dengang det eneste lys, man havde med ud i skoven, var en svag flamme i en flagermuslygte – da var der meget mørkt udenfor. Mørke og skygger alle steder. Man kunne ikke se, hvad der gemte sig i den mørke skov. Det er derfor ikke overraskende, at der også var meget overtro forbundet med mørket. Det er heller ikke underligt, at vi mennesker kan være mørkerædde.

I dag møder vi slet ikke mørket på samme måde som i rigtig gamle dage. De fleste af os bor i større eller mindre byer, hvor der altid er gadelamper tændt, og kommer vi ud i ”mørket” i parker eller lignende, så er der alligevel ikke rigtig mørkt, fordi lysforureningen fra byer oplyser himlen.

Med dette mærke tager vi ud i skovens mulm og mørke og oplever skoven om natten. Er man musestille, er der måske alligevel mange sære lyde. Man kan godt forstå, at folk dengang frygtede mørket. I dag ved vi, at der ikke er noget farligt i skoven – og slet ikke, når vi går en flok spejdere ud i skoven.

Er vi heldige hører vi måske en ugle tude. Eller måske hører vi kronhjorten brøle. Eller en ræv, der bjæffer. Eller måske hører vi en mus eller et andet dyr, der kravler gennem skovbundens visne blade. Og måske hører vi en hund gø langt væk eller en bil eller et tog i det fjerne.

Med dette mærke kombinerer vi oplevelsen og spændingen fra den mørke skov med en vandretur i skoven.

### Krav til mærket er følgende:

- En tur ud i skoven en aften i den mørke del af året. Det er sikkert egnet fra omkring midt-september til marts måned. Der må gerne være måne.
- Find en skov, der gerne ligger langt væk fra byernes larm og lysforurening, så der både er stille og mørkt.
- Gå et godt stykke ind i skoven, så man virkelig føler, at man er langt inde i skoven.
- Sæt jer på et tidspunkt ned i skovbunden i 10-15 minutter, vær musestille og lyt til skovens lyde.
- Lygter må gerne medbringes og bruges, men prøv at benytte dem så lidt som muligt. Er der mørkt, vænner øjnene sig til mørket.
- En vandretur i skoven – længden afpasses aldersgruppen eller modet.

Men husk: Du sætter selv som spejderleder reglerne for dine spejdere.

Mærket er ud over at være et oplevelsesmærke, hvor vi skal opleve den mørke skov og sætte vores mod på spil, også et vandremærke. Mærket kan benyttes både at bævere, der måske går 2 km i skoven, og tropsspejdere, der måske går 5 km – eller 30 km, hvis de har mod til den udfordring.

Inden mærket sys på uniformen, skal der med gul tråd anføres antallet af kilometers vandretur i de anførte digitaltal. Broderigarn er egnet til formålet.

Mærket er ca. 8,5 × 4,0 cm stort og koster 20 kr. pr. stk. ekskl. porto