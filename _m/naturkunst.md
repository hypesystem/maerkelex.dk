---
name: Naturkunst
tags:
- uofficielt
- forløb
image: naturkunst.jpg
buylink: https://natur-kompasset.dk/?page_id=91
date_added: 2023-01-16
---
Hvad er “Naturkunst”?

Naturkunst eller “land-art” som det også kaldes, er betegnelsen for det koncept at lave kunst i naturen, med naturen. Helt konkret foregår det ved at man går ud i noget natur, finder en række naturmaterialer og bruger dem til at lave et kunstnerisk værk. Hvordan det ser ud er helt op til en selv, og da værket er lavet af naturmaterialer kan det efterlades når man er færdig.

## Aktivitetsbeskrivelse
At udtrykke sig kunstnerisk er sundt og sjovt, og noget børn og voksne i alle aldersgrupper kan have gavn af. Ved at tage “Naturkunst” mærket kombineres kreativ udfoldelse med naturoplevelser.

Denne beskrivelse skal ses som et forslag til hvordan mærket kan tages.

Først skal spejderne se billeder af naturkunst, så de ved hvad det er og har et udgangspunkt når de selv skal lave det. Se på overstående billeder, eller søg på “Landart” på internettet.

Bagefter skal spejderne skal besøge minimum to forskellige naturområder. Det kan f.eks. være ved stranden, i skoven, i en park eller lignende. Turene kan f.eks. foregå på spejdermøder, eller i løbet af en spejderlejr.

Ved hver lokalitet skal spejderne først bruge 5 minutter på at finde et par ting i området de gerne vil bruge til at lave kunst. Det kan være sten, sneglehuse, blade mm. men det skal være fra naturen – affald gælder ikke! Tingene samles så alle kan se hvilke genstande man kan finde i området. Det fortæller noget om hvilken type natur det er, og hvad man kan lave kunst af lige netop her.

Dernæst skal spejderne alene eller i patruljer lave deres egen naturkunst. Det er vigtigt at de overvejer disse tre ting:
- Hvor skal kunstværket laves?
- Hvilke materialer vil de bruge?
- Hvad skal kunstværket være?

Aktiviteten er meget fri, for kunst kan være mange ting.

Når værkerne er færdige tages der billeder af dem. Spejderne får mulighed for at præsentere deres værker, og forklare hvad tanken bag er. Kunstværkerne efterlades i naturen og fungerer som en hilsen til andre der skulle komme forbi – så længe de holder!
