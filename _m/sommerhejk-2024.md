---
name: Sommerhejk
tags:
- uofficielt
image: sommerhejk-2024.jpg
buylink: https://shelter.dk/sommerhejk/
date_added: 2024-06-28 
---
### Beskrivelse

Hejk defineres nok meget forskelligt fra spejdergruppe til spejdergruppe, men i relation til dette mærke har vi defineret en hejk som en vandretur med overnatning i løbet af sommerlejren.

Sommerhejk-mærket er til jer, der tager på hejk på gruppen/troppen/patruljens sommerlejr.

### Krav til mærket

- Hejken er groft sagt: vandring, overnatning, vandring.
- Hejken skal ske i forbindelse med årets sommerlejr.
- Sommerlejren skal være en standlejr.
- Hejken kan finde sted enten:
    - Midt i standlejren. Hejken skal her inkludere en vandretur på mindst 10 km fra man forlader standlejren, til man er tilbage igen, eller:
    - På vej til eller fra standlejren. Her skal hejken også inkludere en vandretur på mindst 10 km fra man tager hjemmefra, til man ankommer til standlejren, eller fra man forlader standlejren, til man er hjemme igen.
- Hejken kan godt inkludere delvis transport med bil, bus eller tog, men der skal fortsat vandres mindst 10 km.
- Hejken skal inkludere én overnatning væk fra standlejren.
- Overnatningen skal ske enten:
    - Under åben himmel, i bivuak, i hængekøje med eller uden tarp, i telt, i shelter eller lignende, eller:
    - Et meget anderledes sovested, f.eks. på en bondemands halmloft, i en stald, i en kirke eller lignende.
- Overnatningen skal finde sted mindst 2 km fra standlejren.
- Hejken kan finde sted både med og uden ledere.

### Følgende er ikke tilladt

- Overnatningen må ikke ske i et almindeligt lokale, f.eks. gulvet i en spejderhytte, i en sovesal, i præstegårdens konfirmandstue eller lignende.
- Hejken skal ske i forbindelse med en standlejr. En uges vandrelejr eller en hejk på en kanolejr kvalificerer derfor ikke til mærket.
- Er den samlede vandretur før og efter overnatningen mindre end 10 km, er man ikke kvalificeret til mærket.

Det har ingen betydning, om spejderen selv bærer sin oppakning, om den transporteres i en kærre, eller om den bliver kørt af andre til overnatningsstedet, men en kærre er det hyggeligste.

Men husk: Du sætter selv som spejderleder reglerne for dine spejdere.

Mærket er ca. 8,5 × 3,5 cm stort og koster 20 kr. pr. stk. plus porto (quickbrev i Danmark: 35 kr. 0-100 g; 70 kr. 100–250 g).

