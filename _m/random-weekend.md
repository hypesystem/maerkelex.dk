---
name: Random weekend
tags:
- uofficielt
image: random-weekend.jpg
buylink: https://natur-kompasset.dk/?page_id=496
date_added: 2025-02-21
---
### Aktivitetsbeskrivelse

Det er sjovt at være på spejderture i weekenden. Hvis I gerne prøve en anderledes spejdertur, så kan I lade tilfældighederne bestemme og tage dette mærke undervejs.
For at tage dette mærke skal spejderne gennemføre de obligatoriske krav, samt mindst 3 af de valgfrie aktiviteter.
God fornøjelse med jeres totalt Random Weekend!

### Obligatoriske krav

- Turen skal indeholde mindst en overnatning (men det behøver i princippet ikke at være i weekenden…).
- Måltider skal være fordelt tilfældigt – Dvs. at når I har planlagt de forskellige måltider, så udvælges rækkefølgen af dem tilfældigt. Cornflakes til aftensmad? Flæskesteg til morgenmad? Lad tilfældighederne bestemme!
- Tilfældig fordeling af pligter – madlavning, opvask, mm.
- Tilfældig hike – En hike hvor I ikke på forhånd ved hvor I skal hen. Følg veje og stier, og hver gang I kommer til et kryds, så lad f.eks. en terning beslutte hvilken vej I skal gå. Det kan blive en meget kort, eller meget lang tur… (det er tilladt at have en maksimal tidsramme for hiken!).
- Individuelle opgaver der skal løses i løbet af turen. Det er små, simple og gerne sjove opgaver. F.eks. at lære at synge en ny sang, lære et bestemt antal knob, insistere på at man hedder Odin hele weekenden osv. Opgaverne skrives ned, hvorefter deltagerne trækker dem op af en beholder. Lederen kan evt. udvælge en række opgaver på forhånd.

### Valgfrie aktiviteter

1. Blandede brætspil – Ludo med kort? Skak med terning? Tilfældighed skal indgå, og det behøver ikke fungere perfekt.
2. Natløb hvor tilfældighed indgår.
3. Lav jeres egne terninger, med et utraditionelt antal sider – 3 sider, 5 sider, 7, sider osv. Brug dem evt. i løbet af turen.
4. Tilfældig pionering – udvælg tilfældigt hvad I skal bygge. Udvælg også tilfældigt hvor mange rafter og reb I har til hvert projekt.
5. Oplæsning fra en bog i løbet af turen – men ved hver oplæsning vælges kapitlet tilfældigt! Det bliver rigtig forvirrende.
6. Optag en kortfilm. Lav tre lister med henholdsvis genre, objekter/personer/dyr og plottwists. Udvælg hvad kortfilmen skal bestå af tilfældigt. En gyserhistorie om en hjemsøgt  appelsin, der til sidst viser sig at være en fortryllet prins? En actionfilm med en flamingo i hovedrollen, der *plottwist* faktisk var en forklædt skrubtudse hele tiden? Mulighederne er uendelige! Del gerne jeres resultat på sociale medier bagefter.
7. Mærkelige rugbrødsmadder – lad en af jeres måltider være med rugbrødsmadder, hvor I har købt en række pålæg. Hver gang en spejder laver en ny rugbrødsmadd, så vælg mindst to stykker pålæg tilfældigt. Gad vide hvordan makrel i tomat smager med syltetøj på?… Det er tilladt at lave små portioner hvis man tror det kommer til at smage klamt – vi går ikke ind for madspild – men madderne SKAL smages!
8. Kimsleg. En klassisk spejderaktivitet, hvor deltagerne præsenteres for en række objekter og derefter skal huske hvad de har sanset – her med et twist. Spejderne skal, med bind for øjnene, smage, lugte eller føle 10 objekter og gætte hvad de har mærket – men det vælges tilfældigt, hvilken sans de skal bruge til hver ting!
9. Jeres egen aktivitet – Har I en fantastisk god ide til en aktivitet, hvor tilfældighed indgår? Så lav den gerne! Og hvis I har lyst, kan I jo dele med omverdenen hvilken god ide I har fået. 

### Hvis I har brug for inspiration til hvordan man kan vælge ting tilfældigt, så får I det her

Terninger, både klassiske 6-siddet og andre typer, trække kort, trække strå, roterende flasker på jorden, lykkehjul, kast med papirfly, snurretoppe, træk ting op af hatte, kast med dartpile på skive, lad et dyr (f.eks. en hund) udvælge en genstand… 

### Til dem der vil have det EKSTRA tilfældigt

De følgende forslag er ikke krav for at tage mærket, men derimod inspiration hvis man gerne vil gøre det endnu vildere.

- Tilfældig lokation for turen – hvor I landet skal Random Weekend afholdes?
- Tilfældig tema for turen – Jul I maj? Påske I december?
- Tilfældige overnatningsmuligheder – lad terningerne bestemme hvordan I skal overnatte.
- Ukoordineret medbringelse af materialer og mad – Alle deltagere tager selv materialer og mad med, og her er det vigtigt at I IKKE aftaler hvad på forhånd. Så må I jo se hvad I ender med.
- Tilfældig togtur. Hop på toget og kør afsted. Ved hver station lader I tilfældigheden beslutte om I skal hoppe af – der hvor I havner skal I selv finde overnatningsmuligheder i lokalområdet! Kan også bruges til hiken. 