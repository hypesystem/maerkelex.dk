---
title: Et mærke kræver altid bare lige lidt mere
date: 2018-05-04
da_date: 4. maj 2018
summary: >
    TODO
---
<p>
    TODO: Profil af Amalia, forklaring af konceptet med at bringe spejderes mærkehistorier, oplæg til at dele din egen historie.
</p>
<p>
    Igennem mit liv som spejder, har jeg udfordret mig selv med en masse sjov – og spejdermærker.
    Idéerne til at tage spejdermærkerne er oftest kommet på lejre eller løb, hvor vi i patruljen syntes der manglende en mere eller mindre åndssvag aktivitet eller to for at gøre det hele lidt sjovere.
    En af disse aktiviteter var at gå 10 km baglæns for at kunne vende et mærke på hovedet og sy det på uniformen.
</p>
<p>
    Det var ikke så meget selve idéen til at tage mærket, der gjorde det åndssvagt, snarere belægget.
    Vi var på en international og tværkorpslig sommerlejr, hvor vi skulle på hejk og gå 10 km.
    Det er ikke en distance, der er super avanceret for tropsspejdere, der er vant til at gå.
    De udenlandske spejdere var dog ikke lige så vant til at gå og var ikke just begejstrede.
    Så vi tænkte selvfølgelig, at hejken skulle gøres vildere og at vi skulle opmuntre de andre spejdere med en skør idé – nå ja, og så skulle vi da også imponere dem lidt og dermed tilegne os streetcred iblandt dem.
    Før hejken gik i gang prøvede vi alt fra hop til krabbegang af for at finde den ultimative metode.
    Vores ledere så på vores mærkelige gøren og spurgte:
    "Hvorfor går I ikke bare baglæns i stedet? Det er der også et mærke til."
    Det skulle de ikke sige to gange før vi var hoppet på den og hejken var begyndt.
</p>
<p>
    Det var en rigtig sjov tur og folk der så os fik også et grin med.
    Undervejs fandt vi ud af, at hejken inkluderede et par poster, som skulle ordnes.
    Det var ikke noget problem for os – vi hentede da bare materialerne baglæns og lavede alle posterne på en lidt omvendt og fjumret vis.
    Da vi nåede i mål var vi helt vildt stolte og havde ondt i vores lægge.
    Vores ledere bad os velkommen tilbage og hørte, hvordan det var gået.
    Vi fortalte selvfølgelig, at alt var gået som planlagt og spurgte straks, hvornår vi kunne få vores mærke.
    Før vi kunne få det ville de dog sikre sig, at vi havde overholdt alle regler.
    Det fik alle vores alarmklokker til at ringe – regler?
    Havde der været andre regler end det klokkeklare at skulle gå 10 km baglæns?
    Det viste sig så, at distancen skulle tilbagelægges på maksimalt fire timer, hvilket var inklusiv pauser.
    Nå ja, det måtte vi jo selvfølgelig indrømme ikke helt var overholdt, da der jo lige var et par poster undervejs, som skulle ordnes.
    Det kan altså betale sig selv at tjekke op på mærkernes krav, hvis man virkelig gerne vil have et i hånden senere.
    På trods af skuffelsen, havde vi det mægtigt sjovt på turen og vi fortryder ikke den lille prøvelse og erfaring den viste sig at give.
</p>
<p>
    Vores erfaring kom i spil senere på sommerlejren, da vi opdagede <a href="/m/dgp-hoejdefantaster/">mærket <em>Højdefantaster</em></a> fra De grønne pigespejdere.
    Mærket går ud på, at man skal bygge et tårn og eventuelle transportmidler til at opholde sig på og bevæge sig rundt med uden at røre jorden.
    Dette lød sejt nok i sig selv, men hvad der mest fangede vores opmærksomhed var, at man kunne X’e mærket.
    X’et bestod ikke kun af at sy et lille, lyserødt kryds oven på mærket, men at man skulle være i tårnet i 24 timer.
    Vi var ofte dovne i planlægningsfasen til udførelsen af mærket, så vi blev enige om at bygge to store trebukke, lægge en overlægger på, have en masse rafter som bund og noget med nogle presenninger som tag og i siderne.
    Hertil skulle vi også bygge en lille trebuk med en spand under så vi havde havde et toilet.
    Dette kunne man nå over til ved at gå over en lang rafte, for den skulle vi selvfølgelig ikke være i nærheden af.
    Da vi blev mere friske i planlægningsprocessen, blev vi hurtigt enige om, at vi ikke kunne overleve uden et hav af madrasser, store mængder af mad, en computer med DVD-drev, et pizzabud og forældrebesøg med friske boller om morgenen.
    Nu var alt klar og luksus-spejderne sad i tårnet kl. 16 en fredag eftermiddag.
</p>
<p>
    Alt gik egentlig som planlagt og vi havde det super hyggeligt.
    Da mørket faldt på og vi havde set vores film færdig, viste det sig, at alt ikke kunne være lige luksuriøst.
    Nogle sabotører lå nemlig på lur i et bagholdsangreb og erobrede den ene side af vores tårn.
    Efter et par enkelte hop og hiven i den ene trebuk, kollapsede fæstningen og var nu blevet til et skråplan.
    Vores sabotører flygtede ind i vores spejderhytte og efterlod os uden mulighed for at rette op på tårnet.
    Vi var dog så heldige, at et par, som gik tur med deres hund, kom til undsætning.
    Vi fik i fællesskab løftet underlaget op til en mere vandret position – og om det var vores kære sabotører, som havde fået dårlig samvittighed og tilkaldt hjælp, finder vi nok aldrig ud af.
</p>
<p>
    Sådan en oplevelse viste os nogle af grundene til, at vi spejdere lærer at være omstillingsparate og hvordan alting ikke går som planlagt.
    Det var faktisk meget sjovt, at det hele nu ikke gik som planlagt.
    Det er det uventede, der er med til at skabe udfordringen.
    Kort tid efter, da det var blevet koldere, tog vi endnu et 24 timers mærke.
    Det foregik indenfor og i sovepose.
    Hvis vi havde været rigtig smarte, havde vi kombineret de 24 timer i tårnet og soveposen – det gør også tårnet mere attraktivt i vintermånederne.
    Måske er det en kombination, du skal prøve?
</p>
<p>
    Lysten til at tage mærker forsvinder skam ikke, selvom man er blevet ældre.
    For mig handler det ikke nær så meget om at få mærket, men oplevelsen man får ved at tage det.
    Vi er som klan-/seniorspejdere endnu i gang med at prøve mærkernes udfordringer af og lege med på andres tankevækkende idéer.
    Her er Mærkelex en nem måde at finde frem til nye udfordringer, som man ikke lige selv var kommet på.
    Mærker er en super inspirationskilde til at videreudvikle på andres fede idéer og selv skabe nogle.
</p>
<p>
    TODO: outro. Opfordring til andre der måske har historier?
</p>