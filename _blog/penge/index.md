---
title: Mærkelex og penge
date: 2020-11-04
da_date: "4. november 2021"
image_stock: opsparing
---
Som spejdere er vi vant til at det vi laver er frivilligt. Men når vi sælger mærker på Mærkelex tjener vi penge. Hvad så nu?

Vi byggede Mærkelex som et sjovt projekt til et fællesskab at frivillige, og vi snakkede allerede tidligt om at det føltes underligt at skulle tjene penge på det.

Vi forudså at vi måske ikke altid ville have tid til selv at sende mærker afsted, så vi ville gerne sikre at forretningen kunne køre rundt hvis vi ansatte nogen til at stå for det. Det er vi også endt med at gøre i perioder, og det var rart at have den mulighed.

Samtidig har vi også sat priserne på mærker vi selv har lavet eller [licenserer fra andre](/prisberegner), så vi stille og roligt kunne spare lidt penge op til at købe mærker ind på lager.

Det eneste vi har taget os betalt for i Mærkelex-regi har været bogføring og udførsel af regnskaber, for det var simpelthen bare en sur pligt for os, og ikke noget vi kunne finde intern motivation til.

I de licenseringsaftaler vi har lavet med mærkedesignere, når vi har overtaget salg af deres mærker, har en del af dem valgt at [donere deres overskud ved salg til Spejderhjælpen](/blog/spejderhjaelpen). Vi prøver at begrænse vores profit til de satser vi har fastsat for at forretningen er stabil.

Men for det meste er det os selv der har pakket og sendt mærkerne, og vi har købt rigeligt med mærker ind til lageret. Derudover har vi selv puttet lidt flere penge i Mærkelex i forbindelse med at firmaet skulle laves til et ApS, da IVS'er blev afskaffet. Så nu er der penge i kassen.

(I kan se vores [offentligt tilgængelige regnskaber](https://datacvr.virk.dk/data/visenhed?enhedstype=virksomhed&id=37699799&soeg=m%C3%A6rkelex&type=undefined&language=da) i CVR-registeret.)

Derfor har vi snakket om hvad vi skal gøre og én ting er vi enige om: vi vil bruge pengene på noget der kommer spejdere til gode.

Vi er fint tilfredse med at det arbejde vi lægger i at drifte og ydvikle Mærkelex selv er en investering fra vores side. Så når vi vil lave noget der kommer spejdere til gode skal det gå ud over bare Mærkelex.

Hvordan præcis det kommer til at se ud, vil vi dele mere om løbende. Det bliver noget større og mere komplekst end Mærkelex, noget der spiller til vores styrker som softwareudviklere, og noget vi ikke ville kunne lave med den tid vi har til rådighed udover vores fuldtidsarbejde, som vi gør med resten af Mærkelex.

I hører fra os. Vi glæder os!

Spejderhilsen  
Niels og Anders fra Mærkelex
